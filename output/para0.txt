北冥有鱼
其名为鲲
鲲之大不知其几千里也
化而为鸟
其名为鹏
鹏之背不知其几千里也
怒而飞
其翼若垂天之云
是鸟也
海运则将徙于南冥
南冥者
天池也
齐谐者
志怪者也
谐之言曰
鹏之徙于南冥也
水击三千里
抟扶摇而上者九万里
去以六月息者也
野马也
尘埃也
生物之以息相吹也
天之苍苍
其正色邪
其远而无所至极邪
其视下也
亦若是则已矣
且夫水之积也不厚
则其负大舟也无力
覆杯水于坳堂之上
则芥为之舟
置杯焉则胶
水浅而舟大也
风之积也不厚
则其负大翼也无力
故九万里
则风斯在下矣
而后乃今培风背负青天而莫之夭阏者
而后乃今将图南
